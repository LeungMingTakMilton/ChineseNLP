
                                	亞洲電視真．壽終正寢，4月1日凌晨11點59分，毫無預報之下，突然雪花/藍畫面/黑畫面，繼而追台去無綫或兩分鐘後自己轉成港台31A台。亞視最後一個節目《Miss Asia 25th 葡萄牙瑰麗巡迴》，由陳彥蓉、羅霖、楊玉梅及齊真晨到葡萄牙拍攝嘅節目，最後嘅畫面係咩呢?原來係「美魔女」羅霖，不過每人時間都有啲啲誤差，有人最後畫面係羅霖單頭，亦有人係齊晒4個亞姐，不過點樣都有羅霖份。事先張揚嘅「告別卡」最後冇出現，亞視無聲無熄就變咗藍色畫面/雪花，原本喺蘋果大樓好緊張期待倒數一刻嘅大姐明林建明都O晒嘴，「嘩」一聲，感覺咁就冇咗嘞？！袁潔儀同羅霖原本都有喊，但見到藍色畫面，潔儀姐姐又忍唔住笑﹕「同我心諗唔一樣，點解唔係雪花嘅？我突然覺得好好笑，諗起宮雪花。」劉錫賢、歐錦棠同蔡國威都理性分析，阿棠話﹕「亞視應該有一個交待先熄機。」大姐明話﹕「如果咁有準備就唔使執笠啦！」
                                	                                